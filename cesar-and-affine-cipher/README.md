# cesar-and-affine-cipher
W oryginalnej definicji szyfrów podstawieniowych zakładano, że w tekście jawnym nie ma spacji ani znaków przestankowych, nie rozróżniano też małych i wielkich liter. Zmniejszało to bardzo czytelność tekstów, od tych założeń odchodzimy. Pewnym problemem jest też obecność polskich liter, można tekst jawny poddać wstępnemu przetwarzaniu i założyć, że polskie litery zostały usunięte, można też przyjąć, że alfabet jest dłuższy niż w języku angielskim i zmodyfikować odpowiednio algorytmy.

Zakładamy, że litery zakodowane są za pomocą liczb 0..25, spacje, znaki przestankowe i cyfry pozostaną nienaruszone, niezmieniona też będzie wielkość liter (tzn. małe litery będziemy szyfrować za pomocą małych liter, a wielkie wielkimi literami. Zmniejsza to oczywiście radykalnie bezpieczeństwo szyfru, ale jest ono i tak bliskie zeru.

W poniższym x oznacza tekst jawny, y kryptogram, k klucz, E funkcję szyfrującą, a D funkcję odszyfrowywania.

szyfr Cezara: E(k,x)=x+k (mod 26), D(k,y)=y-k (mod 26), klucz k jest liczbą z zakresu 1..25.

szyfr afiniczny: E(a,b,x)=a*x+b (mod 26), D(a,b,y)=a'*(y-b) (mod 26) gdzie klucz jest parą liczb (a,b) takich, że NWD(a,26)=1 oraz a*a'=1 (mod 26).

**Zadanie:**
Zaprogramować szyfrowanie i odszyfrowywanie wiadomości przy użyciu szyfru Cezara i szyfru afinicznego.

Program o nazwie cezar powinien umożliwiać wywołanie z linijki rozkazowej z następującymi opcjami:

-c (szyfr Cezara),
-a (szyfr afiniczny),
-e (szyfrowanie),
-d (odszyfrowywanie),
-j (kryptoanaliza z tekstem jawnym),
-k (kryptoanaliza wyłącznie w oparciu o kryptogram)

Program będzie czytał dane z pewnych plików i zapisywał na inne, nazwy tych plików są z góry ustalone:

plain.txt: plik z tekstem jawnym,
crypto.txt: plik z tekstem zaszyfrowanym,
decrypt.txt: plik z tekstem odszyfrowanym,
key.txt: plik zawierający klucz,(jeden wiersz, w którym pierwsza liczba oznacza przesunięcie, druga współczynnik dla szyfru afinicznego, liczby oddzielone są spacją)
key-new.txt: plik z odzyskanym kluczem
extra.txt: plik zawierający pomocniczy tekst jawny w przypadku kryptoanalizy z tekstem jawnym i zaszyfrowanym.

Program szyfrujący czyta tekst jawny i klucz i zapisuje tekst zaszyfrowany. Jeśli klucz jest nieprawidłowy, zgłasza jedynie błąd.

Program odszyfrowujący czyta tekst zaszyfrowany i klucz i zapisuje tekst jawny. Jeśli klucz jest nieprawidłowy, zgłasza błąd. Dla szyfru afinicznego częścią zadania jest znalezienie odwrotności dla liczby a podanej jako część klucza – nie można zakładać, że program odszyfrowujący otrzymuje tę odwrotność.

Program łamiący szyfr z pomocą tekstu jawnego czyta tekst zaszyfrowany, tekst pomocniczy i zapisuje obliczony klucz i odszyfrowany tekst. Jeśli niemożliwe jest obliczenie klucza, zgłasza sygnał błędu.

Program łamiący szyfr bez pomocy tekstu jawnego czyta jedynie tekst zaszyfrowany i zapisuje jako tekst jawny wszystkie możliwe kandydatury (25 dla szyfru Cezara, 312 dla szyfru afinicznego).

**Technologia:**
Program może być napisany w dowolnym języku programowania (C, C++, C#, Java, python, ruby, awk, bash, php, perl, pascal, scala, tcl, assembler, lisp, scheme, haskell, smalltalk, prolog, ...) pod warunkiem spełnienia powyższych warunków. (Mogę ustąpić, jeśli zajdzie wyższa konieczność, np. przygotowanie odpowiedniego arkusza Excela.)

Rozwiązanie powinno obejmować źródła programu, ew. wersja skompilowana jest opcjonalna (choć pożądana, gdy np. przygotowano program w Javie w środowisku Windows), oraz przykładowy tekst jawny, zaszyfrowany i poprawny klucz dla szyfru afinicznego. Przesyłać należy pakiet tar lub zip.
